Coś ty Atenom zrobił ...

I.

Coś ty Atenom zrobił, Sokratesie,
 Że ci ze złota statuę lud niesie,
 Otruwszy pierwej? 
Coś ty Italji zrobił, Alighieri,
 Że ci dwa groby stawi lud nieszczery,
 Wygnawszy pierwej? 
Coś ty, Kolumbie, zrobił Europie,
 Że ci trzy groby we trzech miejscach kopie,
 Okuwszy pierwej? 
Coś ty uczynił swoim, Camoensie,
 Że po raz drugi grób twój grabarz trzęsie,
 Zgłodziwszy pierwej? 
Coś ty, Kościuszko, zawinił na świecie,
 Że dwa cię głazy we dwu stronach gniecie
 Bez miejsca pierwej? 
Coś ty uczynił światu, Napoljonie,
 Że cię w dwa groby zamknięto po zgonie,
 Zamknąwszy pierwej? 
Coś ty uczynił ludziom Mickiewiczu?
 .......
 ............ 

II.

Więc mniejsza o to, w jakiej spoczniesz urnie,
 Gdzie, kiedy, w jakim sensie i obliczu,
 Bo grób twój jeszcze odemkną powtórnie,
 Inaczej będą głosić twe zasługi
 I łez, wylanych dziś, będą się wstydzić,
 A lać ci będą łzy potęgi drugiéj
 Ci, co człowiekiem nie mogli cię widziéć. 

III.

Każdego z takich, jak ty, świat nie może
 Odrazu przyjąć na spokojne łoże,
 I nie przyjmował nigdy, jak wiek wiekiem. 
Bo glina w glinę wtapia się bez przerwy,
 Gdy sprzeczne ciała zbija się aż ćwiekiem
 Później ... lub pierwéj ... 
