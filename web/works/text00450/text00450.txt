Den første Omfavnelse

Kommer nu Sorger! knuger mit Bryst
 at det ei sprænges af jublende Lyst! 
Himmel! med Uheld, Helved! med Qvaler
 tæmmer dets Bølger! Thi der har hun hvilt! 
Fiendenag
 aabne dets Aarer! Din Piilodd kun svaler. 
Thi ved dets Slag
 har hun jo zittret og smilt. 

Sorgen har tabt sin Tyngde og Magt,
 hvor hendes yndige Aasyn har lagt. 
Sank hun den ned i sit svømmende Øje? 
Drak hun dens Gift med sin Mund? Thi jeg saae
 Vemodets Smiil
 bævende Skygger om Læben at bøje;
 dunklere blaa
 sværmede Øjnenes Ild. 

Du har forsont, uskyldige Brud,
 Sjelen med Verden, Blodet med Gud;
 Den gang din hellige Pande du sænkte,
 straalreen som Naadens skinnende Lin,
 over mit Bryst,
 borttog du Synden, den taarebestænkte. 
Nu er mit Sind
 reent som et Tempel og lyst. 

Rødmende Uskyld speilte Du ind,
 Brud, i mit Bryst med jomfruelig Kind. 
Hviftet af himmelske Due fornemmed
 jeg i den Lok, som omsvævede mig. 
Hil mig, min Geist,
 forhen dæmonisk, for Himmelen fremmed,
 er nu ved Dig,
 Elskede, hellig gjenreist! 

Der, hvor din Læbe rørte mit Bryst,
 indenfor blev det glorielyst. 
Kjærlighedshymner derinde fremsprunge
 under dit sandsløse, drømmende Kys. 
Sødmen deri
 drak Fantasien med glødende Tunge. 
Styrke og Lys
 Skjænkte det Ømheds Geni. 

Den gang du laa ved mit Hjerte, min Brud,
 var det som Blomster sprang derifra ud:
 Blomster, som levte, drømte og tænkte. 
Mandel og Abild ei vajer saa fuld. 
Solen sit Blod
 ikke saa rig over Roserne sprængte. 
Sjelen sit Muld
 drømmende saligt forlod. 

Fjern dig, min Sjel, du mørkblaa Seraf! 
Eller en Stund i mit Blod dig begrav! 
Herskende lad det rulle saa længe! 
Nerven lad aabne sin zittrende Mund! 
Samling berøvt
 høre du opfyldt med tonende Strenge
 Brystet, hvor Hun
 hvilede elskovsbedøvt. 
