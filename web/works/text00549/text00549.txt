Dante

Állottam vizének mélységei felett,
 Sima volt a fölszín, de sötét, mint árnyék;
 Alig mozzantá meg a rózsalevelet,
 Mint rengéskor a föld, csak alig hullámlék. 
Acéltiszta tükre visszaverte híven
 A külső világot – engem is: az embert;
 De örvényeibe nem hatott le a szem,
 Melyeket csupán ő – talán ő sem – ismert. 

Csodálatos szellem! egy a mérhetetlen
 Éggel, amely benne tükrödzik alattam! 
Egy csak a fönségben és a terjedetben
 És mivel mindenik oly megfoghatatlan. 
Az ember ... a költő (mily bitang ez a név!) 
Hitvány koszorúját, reszketvén, elejti
 És, mintha lábait szentegyházba tenné,
 Imádva borul le, mert az Istent sejti. –

E mélység fölött az értelem mér-ónja,
 Mint könnyű pehelyszál, fönnakad, föllebben:
 De a lélek érzi, hogy az örvény vonja,
 S a gondolat elvész csodás sejtelemben. 
Nem-ismert világnak érezi nyomását,
 Rettegő örömnek elragadja kéje,
 A leviathánnak hallja hánykodását ... 
Az Úr lelke terült a víznek föléje. 

Lehet-é e szellem az istenség része? 
Hiszen az istenség egy és oszthatatlan;
 Avagy lehet-é, hogy halandó szem nézze
 A szellemvilágot, teljes öntudatban? 
Évezred hanyatlik, évezred kel újra,
 Míg egy földi álom e világba téved,
 Hogy a hitlen ember imádni tanulja
 A köd oszlopában rejlő Istenséget. 
