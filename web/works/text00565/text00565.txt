Máj

1

Byl pozdní večer – první máj –
 večerní máj – byl lásky čas. 
Hrdliččin zval ku lásce hlas,
 kde borový zaváněl háj. 
O lásce šeptal tichý mech;
 květoucí strom lhal lásky žel,
 svou lásku slavík růži pěl,
 růžinu jevil vonný vzdech. 
Jezero hladké v křovích stinný ch
 zvučelo temně tajný bol,
 břeh je objímal kol a kol;
 a slunce jasná světů jiný ch
 bloudila blankytný mi pásky,
 planoucí tam co slzy lásky. 

I světy jich v oblohu skvoucí
 co ve chrám věčné lásky vzešly;
 až se – milostí k sobě vroucí
 změnivše se v jiskry hasnoucí –
 bloudící co milenci sešly. 
Ouplné lůny krásná tvář –
 tak bledě jasná, jasně bledá,
 jak milence milenka hledá –
 ve růžovou vzplanula zář;
 na vodách obrazy své zřela
 a sama k sobě láskou mřela. 
Dál blyštil bledý dvorů stín,
 jenž k sobě šly vzdy blíž a blíž,
 jak v objetí by níž a níž
 se vinuly v soumraku klín,
 až posléze šerem v jedno splynou. 
S nimi se stromy k stromům vinou. –
 Nejzáze stíní šero hor,
 tam bříza k boru, k bříze bor
 se kloní. Vlna za vlnou
 potokem spěchá. Vře plnou –
 v čas lásky – láskou každý tvor. 

Za růžového večera
 pod dubem sličná děva sedí,
 se skály v břehu jezera
 daleko přes jezero hledí. 
To se jí modro k nohoum vine,
 dále zeleně zakvítá,
 vždy zeleněji prosvítá,
 až v dálce v bledé jasno splyne. 
Po šírošíré hladině
 umdlelý dívka zrak upírá;
 po šírošíré hladině
 nic mimo promyk hvězd nezírá;
 Dívčina krásná, anjel padlý,
 co amarant na jaro svadlý,
 v ubledlý ch lících krásy spějí. 
Hodina jenž jí všecko vzala,
 ta v usta, zraky, čelo její
 půvabný žal i smutek psala. –

Tak zašel dnes dvacátý den,
 v krajinu tichou kráčí sen. 
Poslední požár kvapně hasne,
 i nebe, jenž se růžojasné
 nad modrý mi horami míhá. 
“On nejde – již se nevrátí! –
 Svedenou žel tu zachvátí!” 
Hluboký vzdech jí ňadra zdvíhá,
 bolestný srdcem bije cit,
 a u tajemné vod stonání
 mísí se dívky pláč a lkání. 
V slzích se zhlíží hvězdný svit,
 jenž po lících co jiskry plynou. 
Vřelé ty jiskry tváře chladné
 co padající hvězdy hynou;
 kam zapadnou, tam květ uvadne. 

Viz, mihla se u skály kraje;
 daleko přes ní nahnuté
 větý rek bílý m šatem vlaje. 
Oko má v dálku napnuté. –
 Teď slzy rychle utírá,
 rukou si zraky zastírá
 upírajíc je v dálné kraje,
 kde jezero se v hory kloní,
 po vlnách jiskra jiskru honí,
 po vodě hvězda s hvězdou hraje. 

Jak holoubátko sněhobílé
 pod černý m mračnem přelétá,
 lílie vodní zakvétá
nad temné modro, tak se číle –
 kde jezero se v hory níží –
 po temný ch vlnách cosi blíží,
 rychle se blíží. Malá chvíle,
 a již co čápa vážný let,
 ne již holoubě či lílie květ,
 bílá se plachta větrem houpá. 
Štíhlé se veslo v modru koupá,
 a dlouhé pruhy kolem tvoří. 
Těm zlaté růže, jenž při doubí
 tam na horách po nebi hoří,
 růžový m zlatem čela broubí. 
“Rychlý to člůnek! blíž a blíže! 
To on, to on! Ty péra, kvítí,
 klobouk, oko, jenž pod ním svítí,
 ten plášť!” Již člůn pod skalou víže. 

Vzhůru po skále lehký krok
 uzounkou stezkou plavce vede. 
Dívce se zardí tváře bledé
 za dub je skryta. – Vstříc mu běží,
 zaplesá – běží – dlouhý skok –
 již plavci, již na prsou leží –
 “Ha! Běda mi!” Vtom lůny zář
 jí známou osvítila tvář;
 hrůzou se krev jí v žilách staví. 
“Kde Vilém můj?” 

“Viz,” plavec k ní
 tichý mi slovy šepce praví:
 “Tam při jezeru vížka ční
 nad stromů noc; její bílý stín
 hlubokoť stopen v jezera klín;
 však hlouběji ještě u vodu vryt
 je z mala okénka lampy svit;
 tam Vilém myšlenkou se baví,
 že příští den jej žití zbaví. 
On hanu svou, on tvoji vinu
 se dozvěděl; on svůdce tvého
 vraždě zavraždil otce svého. 
Msta v patách kráčí jeho činu. –
 Hanebně zemře. – Poklid mu dán,
 až tváře, jenž co růže květou,
 zbledlé nad kolem obdrží stán,
 až štíhlé oudy v kolo vpletou. 
Tak skoná strašný lesů pán! –
 Za hanbu jeho, za vinu svou
 měj hanu světa, měj kletbu mou!” 

Obrátí se. – Utichl hlas –
 Po skále slezl za krátký čas,
 při skále člůn svůj najde. 
Ten rychle letí, co čápa let,
 menší a menší, až co lílie květ
 mezi horami po vodě zajde. 

Tiché jsou vlny, temný vod klín,
 vše lazurný m se pláštěm krylo;
 nad vodou se bílý ch skví šatů stín,
 a krajina kolem šepce: “Jarmilo!” 
V hlubinách vody: “Jarmilo! Jarmilo!!” 

Je pozdní večer – první máj –
 večerní máj – je lásky čas. 
Zve k lásky hrám hrdliččin hlas:
 “Jarmilo! Jarmilo!! Jarmilo!!!” 

2

Klesla hvězda s nebes vý še,
 mrtvá hvězda, siný svit;
 padá v neskončené říše
 padá věčně v věčný byt. 
Její pláč zní z hrobu všeho,
 strašný jekot, hrůzný kvíl. 
“Kdy dopadne konce svého?” 
Nikdy – nikde – žádný cíl. 
Kol bílé věže větry hrají,
 při níž si vlnky šepotají. 
Na bílé zdě stříbrnou zář
 rozlila bledá lůny tvář;
 však hluboko u věži je temno pouhé;
 neb jasna měsíce světlá moc
 uzounký m oknem u sklepení dlouhé
 proletši se změní v pološerou noc. 
Sloup sloupu kolem rameno si podává
 temnotou noční. Z venku větru vání
 přelétá zvražděný ch vězňů co lkání,
 vlasami vězně pohrává. 
Ten na kamenný složen stůl
 hlavu o ruce opírá;
 polou sedě a kleče půl
 v hloub myšlenek se zabírá. 
Po měsíce tváři jak mračna jdou,
 zahalil vězeň v ně duši svou;
 myšlenka myšlenkou umírá. 

“Hluboká noc! ty rouškou svou
 teď přikrý váš dědinu mou,
 a ona truchlí pro mě! –
 Že truchlí? – pro mě? – pouhý sen! 
Ta dávno neví o mně. 
Sotvaže zítra jasný den
 nad její lesy vstane,
 já hanebně jsem odpraven,
 a ona – jak v můj první den –
 vesele, jasně vzplane.” 

Umlknul; po sklepení jen,
 jenž nad sloupy se zdvíhá,
 dál, dál se hlas rozlíhá;
 až – jakby hrůzou přimrazen –
 na konci síně dlouhé
 usne v temnotě pouhé. 

Hluboké ticho té temnosti
 zpět vábí časy pominulé,
 a vězeň ve svý ch snách dny mladosti
 zas žije dávno uplynulé. 
To vzpomnění mladistvý ch let
 mladistvé sny vábilo zpět;
 a vězně oko slzy lilo,
 srdce se v citech potopilo; –
 marná to touha v zašlý svět. 

Kde za jezerem hora horu
 v západní stíhá kraje,
 tam – zdá se mu – si v temném boru
 posledně dnes co dítko hraje. 
Od svého otce v svět vyhnán,
 v loupežnickém tam roste sboru. 
Později vůdcem spolku zván,
 dovede činy neslý chané,
 všude jest jméno jeho znané,
 každémuť: “Strašný lesů pán!” 
Až poslez láska k růži svadlé
 nejvejš roznítí pomstu jeho,
 a poznav svůdce dívky padlé
 zavraždí otce neznaného. 
Protož jest u vězení dán;
 a kolem má bý t odpraven
 již zítra strašný lesů pán,
 jak první z hor vyvstane den. 

Teď na kamenný složen stůl
 hlavu o ruce opírá,
 polou sedě a kleče půl
 v hloub myšlenek se zabírá;
 po měsíce tváři jak mračna jdou,
 zahalil vězeň v ně duši svou,
 myšlenka myšlenkou umírá. 

“Sok – otec můj! Vrah – jeho syn,
 on svůdce dívky mojí! –
 Neznámý mně. – Strašný můj čin
 pronesl pomstu dvojí. 
Proč rukou jeho vyvržen
 stal jsem se hrůzou lesů? 
Čí vinu příští pomstí den? 
Čí vinou kletbu nesu? 
Ne vinou svou! – V života sen
 byl jsem já snad jen vyváben,
 bych ztrestal jeho vinu? 
A jestliže jsem vůli svou
 nejednal tak, proč smrtí zlou
 časně i věčně hynu? –
 Časně i věčně? – věčně – čas –”
 Hrůzou umírá vězně hlas
 obražený od temný ch stěn;
 hluboké noci němý stín
 daleké kobky zajme klín,
 a paměť vězně nový sen. 

“Ach – ona, ona! Anjel můj! 
Proč klesla dřív, než jsem ji znal? 
Proč otec můj? – Proč svůdce tvůj? 
Má kletba –” Léč hluboký žal
 umoří slova. Kvapně vstal;
 nocí řinčí řetězů hřmot
 a z mala okna vězně zrak
 zalétá ven za hluky vod. –
 Ouplný měsíc přikryl mrak,
 než nade temný horní stín
 vychází hvězdy v noci klín;
 i po jezeru hvězdný svit,
 co ztracené světlo se míhá. 
Zrak vězně tyto jiskry stíhá,
 a v srdce bolný vodí cit. 
“Jak krásnáť noc! Jak krásný svět! 
Jak světlo – stín se střídá! 
Ach – zítra již můj mrtvý hled
 nic více neuhlídá! 
A jako venku šedý mrak
 dál – dál se rozestírá:
 tak –” Sklesl vězeň, sklesl zrak,
 řetězů řinčí hřmot, a pak
 u tichu vše umírá. 

Již od hor k horám mraku stín –
 ohromna ptáka peruť dlouhá –
 daleké noci přikryl klín,
 a šírou dálkou tma je pouhá. 
Slyš! za horami sladký hlas
 pronikl nocí temnou,
 lesní to trouba v noční čas
 uvádí hudbu jemnou. 
Vše uspal tento sladký zvuk,
 i noční dálka dřímá. 
Vězeň zapomněl vlastních muk,
 tak hudba ucho jímá. 
“Jak milý život sladký hlas
 v krajinu noční vdechne;
 než zítřejší – ach – mine čas,
 tu ucho mé ach nikdy zas
 těch zvuků nedoslechne!” 
Zpět sklesne vězeň – řetěz hluk
 kobkou se rozestírá; – –
 hluboké ticho. – V hloubi muk
 se opět srdce svírá,
 a dálné trouby sladký zvuk
 co jemný pláč umírá. – – –
 “Budoucí čas?! – Zítřejší den?! –
 Co přes něj dál, pouhý to sen,
 či spaní je bez snění? 
Snad spaní je i život ten,
 jenž žiji teď; a příští den
 jen v jiný sen je změní? 
Či po čem tady toužil jsem,
 a co neměla šírá zem,
 zítřejší den mi zjeví? 
Kdo ví? – Ach žádný neví. ” –

A opět mlčí. Tichá noc
 kolkolem vše přikrý vá. 
Zhasla měsíce světlá moc,
 i hvězdný svit, a kol a kol
 je pouhé temno, šírý dol
 co hrob daleký zívá. 
Umlkl vítr, vody hluk,
 usnul i líbý trouby zvuk,
 a u vězení síni dlouhé
 je mrtvé ticho, temno pouhé. 
“Hluboká noc – temná je noc! –
 Temnější mně nastává – – –
 Pryč, myšlenko!!” – A citu moc
 myšlenku překonává. 

Hluboké ticho. – Z mokrý ch stěn
 kapka za kapkou splyne,
 a jejich pádu dutý hlas
 dalekou kobkou rozložen,
 jako by noční měřil čas,
 zní – hyne – zní a hyne –
 zní – hyne – zní a hyne zas. 

“Jak dlouhá noc – jak dlouhá noc –
 však delší mně nastává. – – –
 Pryč, myšlenko!” – A hrůzy moc
 myšlenku překonává. –
 Hluboké ticho. – Kapky hlas
 svý m pádem opět měří čas. 

“Temnější noc! – – – Zde v noční klín
 ba lůny zář, ba hvězdný kmit
 se vloudí – – tam – jen pustý stín,
 tam žádný – žádný – žádný svit,
 pouhá jen tma přebý vá. 
Tam všecko jedno, žádný díl –
 vše bez konce – tam není chvíl,
 nemine noc, nevstane den,
 tam času neubý vá. –
 Tam žádný – žádný – žádný cíl –
 bez konce dál – bez konce jen
 se na mne věčnost dívá. 
Tam prázdno pouhé – nade mnou
 a kolem mne i pode mnou
 pouhé tam prázdno zívá. –
 Bez konce ticho – žádný hlas –
 bez konce místo – noc – i čas – – –
 To smrtelný je mysle sen,
 toť, co se ‚ nic‘ nazý vá. 
A než se příští skončí den,
 v to pusté nic jsem uveden. – – –”
 Vězeň i hlas omdlívá. 

A lehounce si vlnky hrají
 jezerní dálkou pode věží,
 s nimi si vlnky šepotají,
 vězně uspávati se zdají,
 jenž v hluboký ch mrákotách leží. 

Strážného vzbudil strašný hřmot,
 jejž řetězů činí padání;
 se světlem vstoupil. – Lehký chod
 nevzbudil vězně z strašný ch zdání. 
Od sloupu k sloupu lampy svit
 dlouhou zalétá síní,
 vzdy bledší – bledší její kmit,
 až vzadu zmizí její moc,
 a pustopustá temná noc
 ostatní díl zastíní. 
Leč nepohnutý vězně zrak –
 jak by jej ještě halil mrak –
 zdá se, že nic nezírá;
 ač strážce lampy rudá zář
 ubledlou mu polila tvář,
 a tma již prchla čírá. 
On za kamenný složen stůl
 hlavu o ruce opírá,
 polou sedě a kleče půl
 znovu v mdlobách umírá;
 a jeví hlasu šepot mdlý,
 že trapný ť jeho sen i zlý. 

“Duch můj – duch můj – a duše má!” 
Tak slova mu jednotlivá
 ze sevřený ch ust plynou. 
Než však dostihne ucho hlas,
 tu slova strašná ničím zas –
 jakž byla vyšla – hynou. 

Přistoupí strážce, a lampy zář
 před samou vězně vstoupí tvář. 
Obličej vězně – strašný zjev –
 oko spočívá nehnuté
 jak v neskončenost napnuté,
 po tváři slzy – pot a krev;
 v ustech spí šepot – tichý zpěv. 
Tu k ustům vězně ucho své
 přiklonil strážce bázlivé;
 a jak by lehký větřík vál,
 vězeň svou pověst šepce dál. 
A strážný vzdy se níž a níž
 ku vězni kloní – blíž a blíž,
 až ucho s usty vězně spojí.
 ten šepce tíše – tíš a tíš,
 až zmlkne – jak by pevně spal. 

Leč strážný nepohnutě stojí,
 po tváři se mu slzy rojí,
 ve srdci jeho strašný žal. –
 Dlouho tak stojí přimrazen,
 až sebrav sílu kvapně vstal,
 a rychlý m krokem spěchá ven. 
On sice – dokud ještě žil –
 co slyšel, nikdy nezjevil,
 než navzdy bledé jeho líce
 neusmály se nikdy více. 

Za strážný m opět temný stín
 zahalil dlouhé síně klín;
 hlubokou nocí kapky hlas
 svý m pádem opět měřil čas. 

A vězeň na kamenný stůl
 složený – klečí – sedí půl. 
Obličej jeho – strašný zjev –
 oko spočívá nehnuté,
 jak v neskončenost napnuté,
 po tváři slzy – pot – a krev. 

A ustavičně kapky hlas
 svý m pádem dále měří čas. 
A kapky – vod i větrů zpěv
 vězňovi blízký hlásá skon,
 jenž myšlenkami omdlívá. –
 Z dálky se sova ozý vá,
 a nad ním půlnoc bije zvon. 

Intermezzo I

Půlnoc

V rozlehlý ch rovinách spí bledé lůny svit,
 kolem hor temno je, v jezeru hvězdný kmit,
 nad jezerem pahorek stojí. 
Na něm se sloup, s tím kolo zdvíhá,
 nad tím se bílá lebka míhá,
 kol kola duchů dav se rojí;
 hrůzný ch to postav sbor se stíhá. 

Sbor duchů

“V půlnočních ticho je dobách;
 světý lka bloudí po hrobách,
 a jejich modrá mrtvá zář
 svítí v dnes pohřbeného tvář,
 jenž na stráži – co druzí spí –
 o vlastní křížek opřený
 poslední z pohřbený ch zde dlí. 
V zenitu stojí šedý mrak
 a na něm měsíc složený
 v ztrhaný mrtvý strážce zrak,
 i v pootevřené huby
 přeskřípené svítí zuby.” 

Jeden hlas

“Teď pravý čas! – připravte stán –
 neb zítra strašný lesů pán
 mezi nás bude uveden.” 

Sbor duchů

“Z mrtvého kraje vystup ven,
 nabudiž život – přijmi hlas,
 buď mezi námi – vítej nám. 
Dlouho jsi tady bydlil sám,
 jiný tvé místo zajme zas.” 

Lebka

“Jaké to oudů toužení,
 chtí opět bý ti jedno jen. 
Jaké to strašné hemžení,
 můj nový sen. – Můj nový sen! –” 

Jeden hlas

“Připraven jestiť jeho stán. 
Až zítra půlnoc nastane,
 vichr nás opět přivane. 
Pak mu buď slavný pohřeb dán.” 

Sbor duchů

“Připraven jestiť jeho stán. 
Až zítra půlnoc nastane,
 vichr nás opět přivane. 
Pak mu buď slavný pohřeb dán.” 

Jeden hlas

“Rozlehlý m polem leť můj hlas;
 pohřeb v půlnoční bude čas! 
Co k pohřbu dá, každý mi zjev!” 

Čekan s kolem

“Mrtvému rakví budu já.” 

Žáby z bažiny

“My odbudem pohřební zpěv.” 

Vichr po jezeru

“Pohřební hudbu vichr má.” 

Měsíc v zenitu

“Já bílý příkrov tomu dám.” 

Mlha po horách

“Já truchloroušky obstarám.” 

Noc

“Já černá roucha doručím.” 

Hory v kolo krajiny

“Roucha i roušky dejte nám.” 

Padající rosa

“A já vám slzy zapůjčím.” 

Suchopar

“Pak já rozduji vonný dý m.” 

Zapadající mračno

“Já rakev deštěm pokropím.” 

Padající květ

“Já k tomu věnce uviji.” 

Lehké větry

“My na rakev je donesem.” 

Svatojánské mušky

“My drobné svíce ponesem.” 

Bouře z hluboka

“Já zvonů dutý vzbudím hlas.” 

Krtek pod zemí

“Já zatím hrob mu vyryji.” 

Čas

“Náhrobkem já ho přikryji.” 

Přes měsíc letící hejno nočního ptactva

“My na pohřební přijdem kvas.” 

Jeden hlas

“Slavný mu pohřeb připraven. 
Ubledlý měsíc umírá,
 Jitřena brány otvírá,
 již je den, již je den!” 

Sbor duchů

“Již je den, již je den!” 

3

Nad temné hory růžný den
 vyvstav májový budí dol,
 nad lesy ještě kol a kol –
 lehká co mlha – bloudí sen. 
Modravé páry z lesů temný ch
 v růžové nebe vstoupají,
 i nad jezerem barev jemný ch
 modré se mlhy houpají;
 a v břehu jeho – v stínu hory –
 i šírý m dolem – dál a dál –
 za lesy – všude bílé dvory
 se skvějí; až – co mocný král,
 ohromný jako noci stín
 v růžový strmě nebes klín –
 nejzáz vrchů nejvyšší stál. 

Ledvaže však nad modré temeno hor
 brunatné slunce rudě zasvitnulo,
 tu náhle ze sna všecko procitnulo,
 a vesel plesá vešken živý tvor. 
V jezeru zeleném bílý je ptáků sbor,
 a lehký ch člůnků běh i rychlé veslování
 modravé stíny vln v rudé pruhy rozhání. 
Na břehu jezera borový šumí háj,
 z něj drozdů slavný žalm i jiný ch ptáků zpěv
 mísí se u hlasy dolem bloudících děv;
 veškeren živý tvor mladistvý slaví máj. 
A větru ranního – co zpěvu – líbé vání
 tam v dolu zeleném roznáší bílý květ,
 tam řídí nad lesy divoký ch husí let,
 tam zase po horách mladistvé stromky sklání. –
 Leč vý jev jediný tu krásu jitra zkalí. 
Kde v šíré jezero uzounký ostrov sahá,
 z nějž města malého i bílé věže stín
 hlubokoť stopený v zelený vody klín,
 náramný křik a hřmot mladý m se jitrem vzmahá,
 a valný zástup se z bran mala města valí. 
Zdaleka spěchá lid – vzdy větší zástup ten –
 vzdy větší – větší jest – vzdy roste tento pluk;
 nesmírné množství již. – Vzdy větší jeho hluk. 
Nešťastný zločinec má bý ti vyveden. 

Teď z mala města bran vojenský pluk vychází,
 povolný m krokem on zločince doprovází,
 jenž v středu jeho jde jak jindy ozdoben. 
Utichl množství hluk – leč znovu počne zas,
 a mnohý v hluku tom vynikne silný hlas:
 “To on, to on! Ty péra, kvítí,
 klobouk, oko, jenž pod ním svítí! 
Ten jeho plášť, to on, to on! To strašný ť lesů pán!” 
Tak lidem ode všech voláno bylo strán;
 a větší vzdy byl hluk – zbouřený ch jako vod –
 čím blíže zločince zdlouhavý vedl chod. 
Kolem něj zástup jde – co nebem černý mrak,
 z něho – co blesku svit – v slunci se leskne zbraň. 
Volně jde nešťastný – upřený v zemi zrak. 
Z městečka zvonku hlas. Množství se modlí zaň. 

Na břehu jezera malý pahorek stojí,
 na něm se dlouhý kůl, na kůlu kolo zdvíhá. 
Blíž strmí kolmý vrch, na vrchu vrchol dvojí,
 na vyšším vrcholi bílá se kaple míhá. 
U volném průvodu ku kapli přišel sbor;
 všickni teď ustoupí – zločinec stojí sám. 
Posledněť vyveden v přírody slavný chrám,
 by ještě popatřil do lůna temný ch hor,
 kde druhdy veselý dětinství trávil věk;
 by ještě jedenkrát v růžový nebe klín
 na horu vyveden, před bílé kaple stín,
 nebe i světů všech pánovi svůj vzdal vděk. 
Umlknul vešken hluk, nehnutý stojí lid,
 a srdce každého zajímá vážný cit. 
V soucitu s nešťastný m v hlubokém smutku plál
 slzící lidu zrak obrácen v hory vý š,
 kde nyní zločinec, v přírody patře říš,
 před Bohem pokořen v modlitbě tiché stál. 

Vyšlého slunce rudá zář
 zločince bledou barví tvář,
 a slzy s oka stírá,
 jenž smutně v dálku zírá. 
Hluboko pod ním krásný dol,
 temné jej hory broubí kol,
 lesů věnec objímá. 
Jasné jezero dřímá
 u středu květoucího dolu. 
Nejblíž se modro k břehu vine,
 dále zeleně zakvítá,
 vzdy zeleněji prosvítá
 až posléz v bledé jasno splyne. 
Bílé dvory u velkém kolu
 sem tam jezera broubí břeh. 
V jezeru bílý ch ptáků sbor,
 a malý ch člůnků rychlý běh,
 až kde jezero v temno hor
 v modré se dálce níží. 
Loďky i bílé v břehu dvory –
 věž – město – bílý ch ptáků rod –
 pahorky vkolo – temné hory –
 vše stopeno v lůno vod,
 jak v zrcadle se zhlíží. 
Tam v modré dálce skály lom
 květoucí břeh jezera tíží,
 na skále rozlehlý je strom –
 starý to dub – tam – onen čas,
 kde k lásce zval hrdliččin hlas,
 nikdy se nepřiblíží. –
 Nejblíže pahorek se zdvíhá,
 na něm se kůl a kolo míhá. 
Po hoře – na níž stojí – háj
 mladistvý hučí – smutný stesk –
 nad šírý m dolem slunce lesk,
 a ranní rosa – jitřní máj. 

To vše zločinec ještě jednou zřel,
 to vše, jež nyní opustiti měl,
 a hluboký srdce mu žel uchvátí;
 hluboce vzdechne – slza slzu stíhá –
 ještě jednou – posledně – vše probíhá,
 pak slzavý v nebe svůj zrak obrátí. 
Po modrém blankytu bělavé páry hynou,
 lehounký větřík s nimi hraje;
 a vysoko – v daleké kraje
 bílé obláčky dálný m nebem plynou,
 a smutný vězeň takto mluví k nim:
 “Vy, jenž dalekosáhlý m během svý m,
 co ramenem tajemný m zemi objímáte,
 vy hvězdy rozplynulé, stíny modra nebe,
 vy truchlenci, jenž rozsmutnivše sebe,
 v tiché se slzy celí rozplý váte,
 vás já jsem posly volil mezi všemi. 
Kudy plynete u dlouhém dálném běhu,
 i tam, kde svého naleznete břehu,
 tam na své pouti pozdravujte zemi. 
Ach zemi krásnou, zemi milovanou,
 kolébku mou i hrob můj, matku mou,
 vlasť jedinou i v dědictví mi danou,
 šírou tu zemi, zemi jedinou! –
 A až běh váš onu skálu uhlídá,
 kde v břehu jezera – tam dívku uplakanou –”
 Umlkl již, slza s slzou se střídá. 
Teď s vý še hory s vězněm kráčí pluk
 širokou stezkou v středu mlada borku,
 doleji – dole – již jsou na pahorku –
 a znovu ztichl šíra množství hluk. 
Přichystán již popravce s mečem stojí,
 jedenkrát ještě vězeň zdvihl zrak,
 pohlédl vůkolím – povzdechl – pak
 spustiv je zas – k blízké se smrti strojí. 
Obnažil vězeň krk, obnažil ňádra bílé,
 poklekl k zemi, kat odstoupí, strašné chvíle –
 pak blyskne meč, kat rychlý stoupne krok,
 v kolo tne meč, zločinci blyskne v tý le,
 upadla hlava – skok i – ještě jeden skok –
 i tělo ostatní ku zemi teď se skloní. 
Ach v zemi krásnou, zemi milovanou,
 v kolébku svou i hrob svůj, matku svou,
 v vlasť jedinou i v dědictví mu danou,
 v šírou tu zemi, zemi jedinou,
 v matku svou, v matku svou, krev syna teče po ní. 

Po oudu lámán oud, až celé vězně tělo
 u kolo vpleteno nad kůlem v kole pnělo,
 i hlava nad kolem svůj obdržela stán;
 tak skončil života dny strašný lesů pán;
 na mrtvé tváři mu poslední dřímá sen. 
Na něj se dívajíc – po celý dlouhý den
 nesmírné množství v kol mala pahorku stálo;
 teprv až k západu schý livši slunce běh
 veselo v mrtvý zrak sťaté hlavy se smálo,
 utichl jezera šírý – večerní břeh. 

Nad dálkou temný ch hor poslední požár plál;
 v hluboké ticho to měsíce vzešla zář,
 stříbřící hlavy té ubledlou mrtvou tvář
 i tichý pahorek, jenž v břehu vody stál. 
Města jsou vzdálená co bílý v modru mrak,
 přes ně v kraj daleký nesl se mrtvý zrak,
 v kraj, kde co dítě on – Ó krásný – krásný věk! 
Daleko zanesl věk onen časů vztek,
 dalekoť jeho sen, umrlý jako stín,
 obraz co bílý ch měst u vody stopen klín,
 takť jako zemřelý ch myšlenka poslední,
 tak jako jméno jich, pradávný ch bojů hluk,
 dávná severní zář, vyhaslé světlo s ní,
 zbortěné harfy tón, ztrhané strůny zvuk,
 zašlého věku děj, umřelé hvězdy svit,
 zašlé bludice pouť, mrtvé milenky cit,
 zapomenutý hrob, věčnosti skleslý byt
 vyhasla ohně kouř, slitého zvonu hlas,
 to jestiť zemřelý ch krásný dětinský čas. 

Je pozdní večer – druhý máj –
 večerní máj – je lásky čas,
 hrdliččin zve ku lásce hlas:
 “Viléme! Viléme!! Viléme!!!” 

Intermezzo II

Stojí hory proti sobě,
 z jedné k druhé mrak přepnutý
 je, co temný strop klenutý,
 jednu k druhé pevně víže. 
Ouvalem tím v pozdní době
 ticho, temno jako v hrobě. 
Za horami, kde pod mrakem
 ve vzdálí se rozestupují –
 v temné dálce, něco blíže
 než hory se sestupují,
 takže siný m pod oblakem
 skály ouzkou bránu tvoří. 
Za tou v dálce pode mrakem
 temnorudý požár hoří,
 dlouhý pruh v plamenné záři
 západní rozvinut stranou,
 po jehožto rudé tváři
 noční ptactvo kola vedší,
 jako by plamennou branou
 nyní v dálku zalétalo. 
Hasnul požár – bledší – bledší,
 až se šírošíré nebe
 noční rosou rozplakalo,
 rozesmutnivši zem i sebe. 
V hlubokém ouvalu klínu,
 ve stověký ch dubů stínu,
 sbor u velkém kole sedí. 
Zahalení v pláště bílé
 jsou to druzi noční chvíle. 
Každý před se v zemi hledí
 beze slova, bez pohnutí,
 jak by kvapnou hrůzou jmutí
 v sochy byli proměnění. 
Večerních co krajin pění.
 tichý šepot – tiché lkání –
 nepohnutý m kolem plynul,
 tichý šepot bez přestání:
 “Vůdce zhynul! – vůdce zhynul!” –

V kotouči jak vítr skučí,
 nepohnutý m kolem zvučí:
 “Vůdce zhynul! – vůdce zhynul!” –

Jako listů šepotání
 pode skálou při ozvěně,
 znělo kolem bez přestání,
 jednozvučně, neproměnně:
 “Vůdce zhynul! – vůdce zhynul!” –

Zachvěly se lesy dalné,
 ozvaly se nářky valné:
 “Pán náš zhynul! – zhynul!! – zhynul!!!” 

4

Krásný máj uplynul, pohynul jarní květ,
 a léto vzplanulo; – pak letní přešel čas,
 podzim i zima též – i jaro vzešlo zas;
 až mnohá léta již přenesl časů let. 

Byl asi sedmý rok, poslední v roce den;
 hluboká na něj noc. – S půlnocí nový rok
 právě se počínal. V vůkolí pevný sen,
 jen blíže jezera slyšeti koně krok. 
Mého to koně krok. – K městu jsem nocí jel;
 a přišed k pahorku, na němž byl tichý stán
 dávno již obdržel přestrašný lesů pán,
 po prvé Viléma bledou jsem lebku zřel. 
Půlnoční krajinou, kam oko jen dosáhlo,
 po dole, po horách, lesy, jezerem, polem,
 co příkrov daleký sněhu se bělmo táhlo,
 co příkrov rozstřený – nad lebkou i nad kolem. 
V hluboký ch mrákotách bledý se měsíc ploužil,
 časem zněl sovy pláč, ba větru smutné chvění,
 a větrem na kole kostlivce rachocení,
 že strach i ňadra má i mého koně oužil. 
A tam, kde města stín, v cvál poletěl jsem s koněm,
 i po kostlivci jsem hned druhý den se tázal:
 starý mi hospodský ku pahorku ukázal,
 a – již jsem dříve psal – smutnou dal zprávu o něm. 

Pak opět žití běh v šírý mě vedl svět,
 mnohý mě bouřný vír v hluboký smutek zchvátil;
 leč smutná zpráva ta vzdy vábila mě zpět,
 až s mladý m jarem jsem ku pahorku se vrátil. 
S západem slunce jsem tam na pahorku seděl,
 nade mnou kolo – kůl – kostlivec – lebka bledá;
 smutný m jsem okem v dál krajiny jarní hleděl,
 až tam, kde po horách mlha plynula šedá. 

Byl opět večer – první máj –
 večerní máj – byl lásky čas;
 hrdliččin zval ku lásce hlas,
 kde borový zaváněl háj. 
O lásce šeptal tichý mech,
 květoucí strom lhal lásky žel,
 svou lásku slavík růži pěl,
 růžinu jevil vonný vzdech. 
Jezero hladké v křovích stinný ch
 zvučelo temně tajný bol,
 břeh je objímal kol a kol,
 co sestru brat ve hrách dětinný ch. 
A kolem lebky pozdní zář
 se vložila, co věnec z růží;
 kostlivou, bílou barví tvář
 i s pod bradu svislou jí kůží. 
Vítr si dutou lebkou hrál,
 jak by se mrtvý z hloubi smál. 
Sem tam polétal dlouhý vlas,
 jejž bílé lebce nechal čas,
 a rosné kapky zpod se rděly
 jako by lebky zraky duté,
 večerní krásou máje hnuté,
 se v žaluplný ch slzách skvěly. 

Tak seděl jsem, až vzešlá lůny zář
 i mou i lebky té bledší činila tvář,
 a – jako příkrovu – bělost její rozsáhlá
 po dole – po lesích – po horách v dál se táhla. 
Časem se z daleka žežhulčino volání
 ještě v dol rozléhá, časem již sova stůně;
 z vůkolních dvorů zní psů vý tí i štěkání. 
V kol suchoparem je koření líbá vůně,
 pahorkem panny jsou slzičky zkvétající. 
Tajemné světlo je v jezera dálném lůně;
 a mušky svítivé – co hvězdy létající –
 kol kola blysknavé u hře si kola vedou. 
Časem si některá zasedši v lebku bledou,
 vbrzku zas odletí co slza padající. 

I v smutném zraku mém dvě vřelé slzy stály,
 co jiskry v jezeru, po mé si tváři hrály;
 neb můj též krásný věk, dětinství mého věk
 daleko odnesl divoký času vztek. 
Dalekoť jeho sen, umrlý jako stín,
 obraz co bílý ch měst u vody stopen klín,
 takť jako zemřelý ch myšlenka poslední,
 tak jako jméno jich, pradávný ch bojů hluk,
 dávná severní zář, vyhaslé světlo s ní,
 zbortěné harfy tón, ztrhané strůny zvuk,
 zašlého věku děj, umřelé hvězdy svit,
 zašlé bludice pouť, mrtvé milenky cit,
 zapomenutý hrob, věčnosti skleslý byt,
 vyhasla ohně kouř, slitého zvonu hlas,
 mrtvé labutě zpěv, ztracený lidstva ráj,
 to dětinský můj věk. 
Nynější ale čas
 jinošství mého – je, co tato báseň, máj. 
Večerní jako máj ve lůně pustý ch skal;
 na tváři lehký smích, hluboký v srdci žal. 

Vidíš-li poutníka, an dlouhou lučinou
 spěchá ku cíli, než červánky pohynou? 
Tohoto poutníka již zrak neuzří tvůj,
 jak zajde za onou v obzoru skalinou,
 nikdy – ach nikdy! To budoucí život můj. 
Kdo srdci takému utěchy jaké dá? 
Bez konce láska je! – Zklamánať láska má! 

Je pozdní večer – první máj –
 večerní máj – je lásky čas;
 hrdliččin zve ku lásce hlas:
 “Hynku! Viléme!! Jarmilo!!!” 
