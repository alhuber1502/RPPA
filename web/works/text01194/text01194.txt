Del sublime cantore ...

Del sublime cantore, epico solo,
Che in moderno sermon l’antica tromba
Fea risuonar dall’uno all’altro polo,
Qui giaccion l’ossa, in sì negletta tomba?

Ahi Roma! e un’urna a chi spiegò tal volo
Nieghi; mentre il gran nome al ciel rimbomba?
Mentre il tuo maggior tempio al vile stuolo
De’ tuoi vescovi re fai catacomba?

Turba di morti che non fur mai vivi,
Esci, su dunque; e sia di te purgato
Il Vatican, cui di fetore empivi:

Là, nel bel centro d’esso ei sia locato:
Degno d’entrambi il monumento quivi
Michelangiolo ergeva al gran Torquato.
