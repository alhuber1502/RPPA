A Xusticia po-la Man

Aquês que tên fama d’honrados n’a vila
Roubaronme tanta brancura qu’eu tiña,
Botáronme estrume n’as galas d’un dia,
A roupa de cote puñeronma en tiras.
Nin pedra deixaron, en dond’eu vivira;
Sin lar, sin abrigo, morey n’as curtiñas,
Ô raso c’as lebres dormin n’as campías;
Meus fillos ... ¡ meus anxos! ... que tant’eu queria
¡ Morreron, morreron, c’a fame que tiñan!
Quedey deshonrada, mucharonm’a vida,
Fixeronm’un leito de toxos e silvas,
Y-en tanto os raposos de sangre maldita,
Tranquilos n’un leito de rosas dormian.

— Salvademe ¡ ou, xueces! berrey ... ¡ tolería!
De min se mofaron, vendeum’a xusticia.
— Bon Dios, axudaime, berrey, berrey inda ...
Tan alto qu’estaba, bon Dios non m’oira,
Estonces cal loba doente ou ferida,
D’un salto con rabia pilley a fouciña,
Rondei paseniño ... ¡ Ne-as erbas sentian!
Y-a lua escondíase, y a fera dormia
Cos seus compañeiros en cama mullida.

Mireinos con calma, y as mans estendidas
D’un golpe, ¡ d’un soyo! deixeinos sin vida.
Y-ô lado contenta, senteime d’as vítimas,
Tranquila, esperando po-la alba d’o dia.

Y-estonces ... estonces, cumpreuse a xusticia,
Eu, n’eles; y as leises, n’a man qu’os ferira.
