Guldhornene

De higer og söger
 i gamle Böger,
 i oplukte Höie
 med speidende Öie,
 paa Sværd og Skiolde
 i muldne Volde
 paa Runestene
 blandt smuldnede Bene. 

Oldtids Bedrifter
 anede trylle;
 men i Mulm de sig hylle,
 de gamle Skrifter. 
Blikket stirrer,
 sig Tanken forvirrer. 
i Taage de famle. 
» I gamle gamle
 hensvundne Dage!
 da det straalte i Norden,
 da Himlen var paa Jorden,
 giv et Glimt tilbage! «

Skyen suser,
 Natten bruser,
 Gravhöien sukker,
 Rosen sig lukker. 
De övre Regioner
 toner! 
De sig möde, de sig möde,
 de forklarede Höie,
 kampfarvede, röde,
 med Stierneglands i Öie. 

» I som raver i blinde,
 skal finde
 et ældgammelt Minde,
 der skal komme og svinde! 
Dets gyldne Sider
 skal Præget bære
 af de ældste Tider. 

Af det kan I lære. 
Med andagtsfuld ære
 I vor Gave belönne. 
Det skiönneste Skiönne,
 en Möe
 skal Helligdommen finde! « 
Saa synge de og svinde. 
Lufttonerne döe! 

Hrymfaxe den sorte
 puster og dukker
 og i Havet sig begraver. 
Morgenens Porte
 Delling oplukker,
 og Skinfaxe traver
 i straalende Lue
 paa Himlens Bue. 

Og Fuglene synge. 
Dugperler bade
 Blomsterblade,
 som Vindene gynge. 
Og med svævende Fied
 en Möe hendandser
 til Marken afsted. 
Violer hende krandser. 
Hendes Rosenkind brænder,
 hun har Lilliehænder. 
Let som en Hind
 med muntert Sind,
 hun svæver og smiler;
 og som hun iler
 og paa Elskov grubler –
 Hun snubler!
 og stirrer og skuer
 gyldne Luer,
 og rödmer og bæver
 og zittrende hæver
 med undrende Aand,
 af sorten Muld,
 med sneehvide Haand,
 det röde Guld. 

En sagte Torden
 dundrer! 
Hele Norden
 undrer! 
Og hen de stimle
 i store Vrimle,
 og grave og söge
 skatten at foröge. 
Men intet Guld! 
Deres Haab har bedraget. 
De see kun det Muld,
 hvoraf de er taget. 

Et Sekel svinder!! 

Over Klippetinder
 det atter bruser. 
Stormenes Sluser
 bryde med Vælde. 
Over Norges Fielde
 til Danmarks Dale
 i Skyernes Sale,
 de forklarede Gamle
 sig atter samle. 

» For de sieldne Faae
 som vor Gave forstaae,
 som ei Jordlænker binde,
 men hvis Siele sig hæve
 til det Eviges Tinde,
 som ane det Höie
 i Naturens Öie,
 som tilbedende bæve
 for Guddommens Straaler,
 i Sole, i Violer,
 i det Mindste, i det Störste,
 som brændende törste
 efter Livets Liv,
 som – o store Aand
 for de svundne Tider!
 see dit Guddomsblik
 paa Helligdommens Sider,
 for dem lyder atter vort Bliv! 
Naturens Sön,
 ukiendt i Lön,
 men som sine Fædre
 kraftig og stor,
 dyrkene sin Jord,
 ham vil vi hædre,
 han skal atter finde! « 
Saa synge de og svinde. 

Hrymfaxe den sorte
 Puster og dukker,
 Og i Havet sig begraver. 
Morgenens Porte
 Delling oplukker,
 og Skinfaxe traver
 i straalende Lue,
 paa Himlens Bue. 
Ved lune Skov
 Řxnene trække
 den tunge Plov,
 over sorten Dække. 

Da standser Ploven,
 og en Gysen farer
 igiennem Skoven. 
Fugleskarer
 pludselig tier. 
Hellig Taushed
 alt indvier. 

Da klinger i Muld
 det gamle Guld. 

Tvende Glimt fra Oldtidsdage
 funkler i de nye Tider. 
Selsomt vendte de tilbage,
 gaadefyldt paa röde Sider. 

Mystisk Helligdom omsvæver
 deres gamle Tegn og Mærker. 
Guddomsglorien ombæver
 Evighedens Underværker. 

Hædrer dem, thi Skiebnen skalter!
 snart maaskee de er forsvunden. 
Jesu Blod paa Herrens Alter
 fylde dem, som Blod i Lunden. 

Men I see kun deres Lue,
 ikke det ærværdigt Höie,
 Sætte dem som Pragt tilskue
 For et mat nysgierrigt Öie. 

Himlen sortner, Storme brage! 
Visse Time du er kommen. 
Hvad de gav de tog tilbage. 
Evig bortsvandt Helligdommen. 
