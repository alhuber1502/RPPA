Ultimo canto di Saffo

Placida notte, e verecondo raggio
De la cadente luna; e tu che spunti
Fra la tacita selva in su la rupe,
Nunzio del giorno; oh desiate e care
(Mentre ignote mi fur l’erinni e ’l fato)
Sembianze a gli occhi miei; già non arride
Spettacol molle a i disperati affetti.
Noi l’insueto allor gaudio ravviva
Quando per l’etra liquido si volve
E per li campi trepidanti il flutto
Polveroso de’ Noti, e quando il carro,
Grave carro di Giove, a noi sul capo,
Tonando, il tenebroso aere divide.
Noi per le balze e le profonde valli
Natar giova tra’ nembi, e noi la vasta
Fuga de’ greggi sbigottiti, o d’alto
Fiume a la dubbia sponda
Il suono e la vittrice ira de l’onda.

Vago il tuo manto, o divo cielo, e vaga
Se’ tu, roscida terra. Ahi de la vostra
Infinita beltà parte nessuna
A la misera Saffo i numi e l’empia
Sorte non fenno. A’ tuoi superbi regni
Vile, o Natura, e grave ospite addetta,
E dispregiata amante, a le vezzose
Tue forme il core e le pupille invano
Supplichevole intendo. A me non ride
L’aprico margo, e da l’eterea porta
Il mattutino albòr; me non il canto
De’ colorati augelli, e non de’ faggi
Il murmure saluta: e dove a l’ombra
De gl’inchinati salici dispiega
Candido rivo il puro seno, al mio
Lubrico piè le flessuose linfe
Disdegnando sottragge,
E preme in fuga l’odorate spiagge.

Qual de la mente mia nefando errore
Macchiommi anzi ’l natale, onde sì crudo
Il Ciel mi fosse e di fortuna il senno?
Qual nella prima età (mentre di colpa
Nudi viviam), sì ch’inesperto e scemo
Di giovanezza e sconsolato al fuso
De l’indomita Parca si devolva
Mio ferrugineo dì? Malcaute voci
Schiude il tuo labbro: i destinati eventi
Move arcano consiglio. Arcano è tutto,
Fuor di nostro dolor. Negletta prole
Nascemmo al pianto, e la cagíone in grembo
De’ Celesti si posa. Oh cure oh speme
De’ più verd’anni! A le sembianze il Padre,
A l’amene sembianze eterno regno
Diè ne’ caduchi, e per virili imprese,
Per dotta lira o canto,
Virtù non lúce in disadorno ammanto.

Morremo. Il velo indegno a terra sparto,
Rifuggirà l’ignudo animo a Dite,
E ’l tristo fallo emenderà del cieco
Dispensator de’ casi. E tu cui lungo
Amore indarno e lunga fede e vano
D’implacato desio furor mi strinse,
Vivi felice, se felice in terra
Visse nato mortal. Me non asperse
Del soave licor l’avara ampolla
Di Giove indi che ’l sogno e i lieti inganni
Perìr di fanciullezza. Ogni più caro
Giorno di nostra età primo s’invola.
Sottentra il morbo e la vecchiezza, e l’ombra
De la gelida morte. Ecco di tante
Sperate palme e dilettosi errori,
Il Tartaro m’avanza; e ’l prode ingegno
Han la tenaria Diva
E l’atra notte e la silente riva.
