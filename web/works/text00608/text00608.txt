Maria.

Powieść ukraińska.

[Pieśń I, st. I-III.]

PIEŚŃ I

I

Ej! ty na szybkim koniu gdzie pędzisz, kozacze? 
Czy zaoczył zająca, co na stepie skacze? 
Czy rozigrawszy myśli, chcesz użyć swobody
 I z wiatrem ukraińskim puścić się w zawody? 
Lub może do swej lubej, co czeka wśrzód niwy,
 Nucąc żałosną dumkę lecisz niecierpliwy? 
Bo i czapkęś nasunął, i rozpuścił wodze,
 A długi tuman kurzu ciągnie się na drodze:
 Zapał jakiś rozżarza twojej twarzy śniadość,
 I jak światełko w polu błyszczy na niej radość;
 Gdy koń, co jak ty, dziki, lecz posłuszny żyje,
 Porze szumiący wicher wyciągnąwszy szyję. 
Umykaj, Czarnomorcu, z swą mażą skrzypiącą,
 Bo ci synowie stepu twoją sól roztrącą. 
A ty, czarna ptaszyno, co każdego witasz,
 I krążysz, i zaglądasz, i o coś się pytasz,
 Spiesz się swą tajemnicę odkryć kozakowi –
 Nim skończysz twoje koło, oni ujść gotowi. 

II

Pędzą – a wśrzód promieni zniżonego słońca,
 Podobni do jakiego od Niebianów gońca –
 I długo, i daleko, słychać kopyt brzmienie:
 Bo na obszernych polach rozległe milczenie;
 Ani wesołej szlachty, ni rycerstwa głosy,
 Tylko wiatr szumi smutnie uginając kłosy;
 Tylko z mogił westchnienia i tych jęk spod trawy
 Co śpią na zwiędłych wieńcach swojej starej sławy. 
Dzika muzyka – dziksze jeszcze do niej słowa,
 Które Duch dawnej Polski potomności chowa –
 A gdy cały ich zaszczyt krzaczek polnej róży,
 Ah! Czyjeż serce, czyje, w żalu się nie nuży? 

III

Minąl już kozak bezdnię i głębokie jary,
 Gdzie się lubią, ukrywać wilki i Tatary;
 Przyleciał do figury (co jej wzgorek znany,
 Bo pod nią już od dawna upior pochowany),
 Uchylił przed nią czapki, żegnał się trzy razy
 I jak wiatr świsnął stepem z pilnymi rozkazy. 
I koń rzeski, żadnym się urokiem nie miesza,
 Tylko parschnął, i wierzgnął, i dalej pośpiesza. 
Ciemny Boh po granitach srebrne szarfy snuje,
 A śmiały wierny kozak myśl pana zgaduje –
 Szumi młyn na odnodze, i wróg w łozie szumi,
 A żwawy wierny konik kozaka rozumi –
 I przez kwieciste łąki, przez ostre bodiaki
 Lżej się nie przesuwają pierszchliwe sumaki;
 I jak strzała schylony na wysokiej kuli,
 Czai się zwinny kozak, do konia się tuli;
 I przez puste bezdroża król pustyni rusza –
 A step – koń – kozak – ciemność – jedna dzika dusza. 
O! ktoż mu tam przynajmniej pohulać zabroni? 
Zginął – w rodzinnym stepie nicht go nie dogoni. 
