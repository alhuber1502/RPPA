Den nya Skapelsen, eller Inbildningens Verld

Du, som af Skönheten och Behagen
 En ren och himmelsk urbild ger! 
Jag såg dig – och från denna dagen
 Jag endast dig i verlden ser. 

Död låg Naturen för mit öga,
 Djupt låg hon för min känsla död –
 Kom så en flägt ifrån det höga,
 Och ljus och lif i verlden böd. 

Och ljuset kom, och lifvet tändes,
 En själ i stela massan flöt;
 Alt tog et anletsdrag som kändes,
 En röst som til mit hjerta bröt. 

Kring rymden nya Himlar sträcktes,
 Och Jorden nya skrudar drog,
 Och Bildningen och Snillet väcktes,
 Och Skönheten stod up och log. 

Då fann min själ sig Himlaburen,
 Sig sprungen af en Gudastam,
 Och såg de under i Naturen,
 Som aldrig Visheten förnam. 

Ej endast storhet och förmåga
 Och glans och rymd och rörelse;
 Ej blott i dalens djup det låga,
 Och endast höjd i klipporne;

Men liflig til mit öra fördes
 De höga Spherers harmoni;
 På berget Änglars harpor hördes
 Ur djupet mörka andars skri. 

På fältet logo fridens löjen,
 Skräck omsmög i den skumma dal,
 Och lunden hviskade om nöjen
 Och skogen suckade om qval:

Och vrede var i hafvets vågor,
 Och ömhet uti källans sus,
 Och majestät i solens lågor,
 Och blygsamhet i månans ljus. 

Hämd gick at blixtens pilar hvässa,
 Mod skakade orcanens arm,
 Och cedern lyftade en hjessa,
 Och blomman öpnade en barm. –

O lefvande förstånd af tingen! 
O snillets, känslans hemlighet! 
Hvem fattade dig, Skönhet? – ingen
 Förutan den som älska vet. 

För mig när du naturen målar
 Til Himlar utaf ljus och väl,
 Hvad är du? – återbrutna strålar
 Af Hilmas bild uti min jsäl. 

Hon är det i min själ, hvars stämpel
 Til Skapelsen förkjusning bär;
 Och Jorden upstod til et Tempel
 Der hon Gudomligheten är. 

Du, som af Skönhet och Behagen
 En ren och himmelsk urbild ger! 
Jag såg dig – och från denna dagen
 Jag endast dig i verlden ser. 

I alt din lånta teckning kännes,
 O evigt samma, evigt ny! 
Din växt blef liljans växt, och hennes
 Den friska glansen af din hy. 

Din blick i dagens blickar blandas,
 Din röst fick näktergalens sång,
 Jag dig i rosens vällukt andas
 Och vestanflägten har din gång. 

Ej nog – du sjelfva fasan gläder,
 Du fyller afgrundar med ljus;
 Du öknarne i blomster kläder,
 Och kjusar i ruiners grus. 

Och när min tanka hänryckt vimlar
 Och flyr, och söker trängtande,
 Och söker genom jord och himlar
 Det sälla stoftets Skapare;

Och frågar, i hvad skepnad fattas,
 At öm, och god och glad och mild
 Vår högsta dyrkan värdig skattas? –
 Då visas Han mig i din bild. 

I Kungars Slott, i Hof och Städer,
 Jag ser bland tusende blott dig;
 Och, när min fot i hyddan träder,
 Är du der redan före mig. 

Jag gick at Visdoms djupet spörja;
 Din tanka ref mig ur des famn. 
Jag gick at Hjeltars qväden börja;
 Men cithran lärde blott dit namn. 

Jag ville Ärans höjder hinna,
 Men bortvek i det fjät du gick. 
Jag ville Lyckans skatter finna,
 Och fann dem alla i din blick. 

Du, som af skönhet och behagen
 En ren och himmelsk urbild ger! 
Jag såg dig – och från denna dagen
 Jag endast dig i verlden ser. 

Förgäfves ur din åsyn tagen,
 Mig blott din tanka unnas mer:
 I dina spår af minnet dragen,
 Jag endast dig i verlden ser. 
