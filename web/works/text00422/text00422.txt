Digtets Aand

Hvad ei med Ord kan nævnes
 i det rigeste Sprog,
 det Uudsigelige
 skal Digtet røbe dog. 

Af Sprogets strenge Bygning,
 af Tankeformers Baand
 stiger en frigjort Tanke,
 og den er Digtets Aand. 

Den boede i Sjelen
 før Strophens Liv blev til,
 og Sprogets Malm er blevet
 flydende ved dens Ild

Den gjennemtrænger Ordet
 lig Duft, der stiger op
 af Rosentræets Indre
 i den aabnede Knop. 

Og skjønt den ei kan præges
 i Digtets Tankerad,
 den er dog der tilstede
 som Duft i Rosenblad. 

Glem da den gamle Klage,
 at ingen Kunst formaaer
 at male Tankefunken,
 hvoraf et Digt fremstaaer. 

Thi hvis den kunde bindes
 og sløres af paa Prent,
 da var i denne Skranke
 dens Liv og Virken endt. 

Den vil med Aandens Frihed
 svæve paa Ordets Klang;
 den har i Digtets Rhythmer
 en stakket Gjennemgang,

En Gjennemgang til Livet
 i Læserens Bryst;
 der vil den vaagne atter
 i Sorrig eller Lyst,

Og næres og bevæges
 og blive lig den Ild,
 der laae i Digtersjælen,
 før Strophens Liv blev til. 

Kun da bevarer Digtet
 sin rette Tryllemagt,
 det Uudsigelige
 er da i Ordet lagt. 

Betragt den stille Lykke,
 der gjør en Digter varm,
 mens Aanden i hans Sang
 svæver fra Barm til Barm. 

Lad kun hans Rygte hæves
 mod Sky af Døgnets Vind,
 det er dog ei den sande
 Kvægelse for hans Sind. 

Men naar hans Tankebilled
 med eller uden Ry,
 finder et lutret Indre,
 og fødes der paany –

O, bring ham da et Budskap
 om dette Aandens Bliv,
 thi dermed er der lovet
 hans Verk et evig Liv. 
