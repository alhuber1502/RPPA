Az emberek

I

Hallgassatok, ne szóljon a dal,
 Most a világ beszél,
 S megfagynak forró szárnyaikkal
 A zápor és a szél,
 Könyzápor, melyet bánat hajt,
 Szél, melyet emberszív sohajt. 
Hiába minden: szellem, bűn, erény;
 Nincsen remény! 

II

Hallátok a mesét: a népnek
 Atyái voltanak,
 S amint atyáik vétkezének,
 Ők úgy hullottanak:
 A megmaradt nép fölsüvölt:
 Törvényt! s a törvény újra ölt. 
Bukott a jó, tombolt a gaz merény:
 Nincsen remény! 

III

És jöttek a dicsők, hatalmas
 Lábok törvény felett. 
Volt munka: pusztított a vas! 
S az ember kérkedett. 
S midőn dicsői vesztenek,
 Bújában egymást marta meg. 
S a hír? villám az inség éjjelén:
 Nincsen remény! 

IV

És hosszu béke van s az ember
 Rémítő szapora,
 Talán hogy a dögvésznek egyszer
 Dicsőbb legyen tora:
 Sovár szemmel néz ég felé,
 Mert hajh a föld! az nem övé,
 Neki a föld még sírnak is kemény:
 Nincsen remény! 

V

Mi dús a föld, s emberkezek még
 Dúsabbá teszik azt,
 És mégis szerte dúl az inség
 S rút szolgaság nyomaszt. 
Így kell-e lenni? vagy ha nem,
 Mért oly idős e gyötrelem? 
Mi a kevés? erő vagy az erény? 
Nincsen remény! 

VI

Istentelen frígy van közötted,
 Ész és rosz akarat! 
A butaság dühét növeszted,
 Hogy lázítson hadat. 
S állat vagy ördög, düh vagy ész,
 Bármelyik győz, az ember vész:
 Ez őrült sár, ez istenarcu lény! 
Nincsen remény! 

VII

Az ember fáj a földnek; oly sok
 Harc - s békeév után
 A testvérgyülölési átok
 Virágzik homlokán;
 S midőn azt hinnők, hogy tanúl,
 Nagyobb bűnt forral álnokúl. 
Az emberfaj sárkányfog-vetemény:
 Nincsen remény! nincsen remény! 
