Beniowski

Poema. [Pieśń I, 25 – 27; Pieśń II, 12 – 20]

PIEŚŃ I

25.

O Melancholio! nimfo! skąd ty rodem? 
Czyś ty chorobą jest epidemiczną? 
Skąd przyszłaś do nas? Co ci jest powodem,
 Że teraz nawet szlachtę okoliczną
 Zarażasz? – Nimfo! za twoim przewodem
 Ja sam wędrówkę już odbyłem śliczną! 
I jestem dzisiaj – niech cię porwie trzysta!
 – Nie Polak – ale istny bajronista ... 

26.

Trochę w tym wina jest mojej młodości,
 Trochę – tych grobów, co się w Polszcze mnożą,
 Trochę – tej ciągłej w życiu samotności,
 Trochę – tych duchów ognistych, co trwożą,
 Palcami grobów pokazując kości,
 Które się na dzień sądny znów ułożą
 I będą chodzić skrzypiąc, płacząc, jęcząc,
 Aż wreszcie Pana Boga skruszą – dręcząc. 

27.

Prześliczna strofa! mógłbym zacząć od niej
 Nowy poemat, jak Sąd ostateczny;
 I przy eumenid pokazać pochodni,
 Jak jest grzech każdy dziwnie niebezpieczny;
 Jak w jasnym niebie daleko jest chłodniéj
 Niż w piekle, kędy płonie ogień wieczny;
 Lecz wolę dzieło to rzucić na późniéj,
 Bo do porządku mnie wołają woźni ... 

PIEŚŃ II

12.

O Boże! ileż bym stworzył romansów,
 Gdybym chciał wszystkich d .. ... w być zabawą,
 Wyspą dla grubych naszych Sanczo Pansów,
 Na której by się uczyli ze sławą
 Sylabizować. Lecz z prozą aliansów
 Nie chcę – do wiersza mam, jak sądzę, prawo. 
Sam się rym do mnie miłośnie nagina,
 Oktawa pieści, kocha mię sestyna. 

13.

Ktoś to powiedział, że gdyby się słowa
 Mogły stać nagle indywiduami,
 Gdyby ojczyzną był język i mowa,
 Posąg by mój stał, stworzony głoskami,
 Z napisem: „ Patri patriae. ” – Jest to nowa
 Krytyka. – Stój! – ten posąg błyska skrami,
 Spogląda z góry na wszystkie języki,
 Lśni jak mozaika, śpiewa jak słowiki;

14.

Otocz go lasem cyprysów, modrzewi,
 On się rozjęczy jak harfa Eola,
 W róże się same jak dryjada wdrzewi,
 Głosem wyleci za lasy na pola
 I rozłabędzi wszystko, roześpiewi ... 
Jak smukła, pełna słowików topola,
 Co kiedy w nocy zacznie pieśń skrzydlatą,
 Myślisz ... że w niebo ulatujesz z chatą,

15.

Że porwał cię głos, jasność księżycowa,
 Serce rozkwitłe, rozlatane pieniem. 
O! gdyby mogły się na posąg słowa
 Złożyć i stanąć pod cyprysów cieniem
 Jak marmur, który duszę w sobie chowa
 I z wolna złotym wylewa strumieniem,
 A tak powoli leje i łagodnie,
 Że po tysiącach lat, jak słońce wschodnie

16.

Stoi w nim cała, ogromna ... O! gdyby! ... 
Zachcenia moje są jak Klefta żądze,
 Który chciał w trumnie mieć dla słońca szyby
 I dla jaskółek ... Na co? ... Znowu błądzę
 Jak Telimena, gdy wyszła na grzyby,
 A zbiera mrówki (mrówkami są żądze –
 Na wiatr to mówię tylko, lecz w nadziei,
 Żem dostrzegł jako poznańczyk – idei). 

17.

Czy w poemacie tym równie szczęśliwa
 Krytyka równe porobi odkrycia? 
Nie wiem. – Czasami myśl w eterze pływa,
 Przez piękne bardzo przelatując śnicia,
 Lecz późniéj pismo, druk tęcze obrywa
 Z kształtów. – A teraz odbłysk mego życia
 Na ten poemat pada niezbyt pięknie. 
Patrzcie, jak serce wesołe – gdy pęknie! 

18.

Szczęściem, że pieśni tej bohater młody,
 Świeży, miłośny i ma ciemne oko,
 Złote połyskiem zielonawéj wody,
 Lecz niezbyt na świat patrzące głęboko. 
Owszem, ma nadto serdecznéj pogody,
 Nadto mu prawie na świecie szeroko. 
Ach! nieraz szczerze westchniecie z litości,
 Widząc, jaki w nim brak artystyczności! 

19.

Poezja go otacza. – Czytelniku! 
Na jego miéjscu, o! ileż byś razy
 Uczuł, że dusza twa na wykrzykniku
 Hipogryfując, leci, tnie wyrazy,
 Klnie, że wokoło zimnych serc bez liku! 
Same szkielety pod nią, same płazy! –
 Beniowski, jakby go Bóg o tym ostrzegł,
 A priori to czuł – lecz nie spostrzegł. 

20.

Co lepsza, nigdy nie mówił, nie pisał –
 Biedaczek! brakło mu formy gotowéj! 
Nigdy się w myślów dzwon nie rozkołysał,
 Idei żadnéj w nim nie było nowej;
 Najnowsze z ustek różanych wysysał;
 I teraz, patrzcie! w pasiece lipowéj
 Klęczy pokornie przy kochanki nodze –
 Oboje na zbyt niebezpiecznéj drodze. 
