Suckarnes Mystèr

Suckar, suckar äro Elementet,
 I hvars sköte Demiurgen andas. 
Se dig om! Hvad glädde dina sinnen? 
Kom ditt hjerta fortare att klappa,
 Och med fröjdens milda rosenskimmer
 Flyktigt stänkte dina bleka kinder? 
Säg, hvad var det? Blott en suck af vemod,
 Som, ur andelifvets källa fluten,
 Vilsefor i tidens labyrinter. 

Tvenne lagar styra menskolifvet
 Tvenne krafter hvälfva allt, som födes
 Under Månens vanskeliga skifva. 
Hör, o menska! Makten att begära
 Är den första. Tvånget att försaka
 Är den andra. Skilda åt i himlen,
 En och samma äro dessa lagar
 I de land der Achamot befaller,
 Och som evig dubbelhet och enhet
 Fram i suckarnes mystèr de träda. 
Mellan lifvets sorgesuck och dödens
 Menskohjertat vacklar här på jorden,
 Och hvart enda andedrag förkunnar
 Dess bestämmelse i sinneverlden. 

Ser du hafvet? Ilande det kommer,
 Vill med blåa längtansfulla armar
 Under fästets bröllopps-facklor sluta
 Till sitt bröst den liljekrönta jorden. 
Se, det kommer. Hur dess hjerta svallar
 Högt af längtan! Hur dess armar sträfva! 
Men förgäfves. Ingen önskan fylles
 Under månen. Sjelfva månens fullhet
 Är minutlig. Med bedragen väntan
 Dignar hafvet och dess stolta böljor
 Fly tillbaka suckande från stranden. 

Hör du vinden? Susande han sväfvar
 Mellan lundens höga poppelkronor. 
Hör du? växande hans suckar tala,
 Liksom trånsjukt han en kropp begärde
 Att med sommarns Flora sig förmäla. 
Dock re’n tyna rösterna. På löfvens
 Eolsharpa klingar svanesången
 Ständigt mattare och dör omsider. 

Hvad är våren? Suckar blott från jordens
 Dunkla barm, som himlens Konung fråga
 Om ej Edens Maj en gång begynner? 
Hvad är lärkan, morgonstrålens älskling? 
Näktergalen, skuggornas förtrogna? 
Suckar blott i växlande gestalter. 

Menska! vill du lifvets vishet lära,
 O, så hör mig! Tvenne lagar styra
 Detta lif. Förmågan att begära
 Är den första. Tvånget att försaka
 Är den andra. Adla du till frihet
 Detta tvång, och, helgad och försonad,
 Öfver stoftets kretsande planeter,
 Skall du ingå genom ärans portar. 
