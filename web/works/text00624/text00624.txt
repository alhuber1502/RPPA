Stjärnhimmelen

Kom räck mig handen! du förtryckte Broder
 Du plågans offer, oförrätters mål! 
Kom räck mig handen, lämnom denna moder,
 Som blott vår smärta, våra suckar tål! 
Kom! följ mig opp på hoppets ljusa vingar
 Med lättat bröst från livets långa sorg,
 Att söka opp bland högre världars ringar
 Vårt rätta Manhem och vår Faders borg. 

O! säkert var jag en gång i det höga! 
O! säkert kom jag från en bättre sfär! 
Och när dess ljus ej vinkar mer mitt öga,
 Så är min ande säkert åter där. 
Vem var den Lethe, säg mig, som fördränkte
 De ljuva minnen av Olympens dar? 
Nej! vem du var, jag tackar Dig, som skänkte,
 Den enda tröst mitt sorgsna hjärta har. 

Djupt låg dock kvar i varje bröst en aning
 Av plågan väckt, av värdets känsla stödd. 
Med denna syftning, denna sinnets daning
 Blev mänskan blott till kval och villor född? 
Blev ej ett land, en fristad henne ämnad,
 Där inga tårar fukta vänners grav? 
Där ingen Cimon fäders bygd ser lämnad
 Och ingen Cato flyr för Caesars glav. 

Förgäves såg i väntans långa timma
 Dess våta öga över jordens rund,
 Det såg blott sorgens stränder, tvivlets dimma,
 Lik höstens i en regnig morgonstund. 
Nu såg det opp i himlens sköna spegel
 Och dimman svann, som lätta hindars tropp. 
Var låga brann, en bättre världs insegel,
 En fackla tänd för evighetens hopp. 

Se detta klot, som nattens skuggor jagar,
 Som väcker sippan milt ur drivans bädd,
 Som ammar rosens knopp i vårens dagar
 Och hösten ter i rika skördar klädd. 
Vad! bär det ej sitt ursprungs rätta stämpel? 
Vad! prisar det ej högre himlars Gud,
 Än hämndens bud från fanatismens tempel
 Och kall sofism i vetenskaplig skrud? 

Och Luna, du! med dina blyga strålar,
 Med oskuldens och lugnets rena färg;
 Hur skön din bild sig för den sorgsne målar,
 Hur längtar ej hans blick till dina berg
 Och vilar ljuv på dina silverslätter,
 Där dagens glans ej flyr för molnets vind
 Och säkert ej för våldets oförrätter
 En vissnad ros på dina söners kind. 

Re’n flyr du bort från Västerns ljusa branter,
 Re’n ler din bild i Skandiens lugna Sund,
 Re’n tindra fram de slocknade demanter
 I renad glans på mörknad azurgrund. 
Vem räknar er, I himlens legioner! 
Vad skådar Bode där från sin altan? 
Vad speglar Herschel över nya zoner? 
En droppa mer i stjärnors ocean! 

Hur skön där över Deianiras hjälte
 Orfei lyra stämd till sfärers dans;
 Se där Orion med sitt gyllne bälte;
 Se där Caelano i en syskonkrans;
 Där vandrar Zeus, glömsk av sin härskarinna,
 Bland fyra tärnors leende behag,
 Där Venus, lik en trogen älskarinna,
 Som sist flyr bort för evighetens dag. 

Jag ser ej bilder mer bland dessa under,
 Jag ser ett verk utav naturens Far,
 Där vart sin form, sin bana, sina stunder,
 Men samma grundkraft, samma syfte har. 
Jag ser hur, styrd af Keplers lag, kometen,
 I blodig rustning klädd, i hotat språng
 Ej krossar mer den skälvande planeten,
 Ej bådar mer dess rikens undergång! 

Från dagens bloss till nattens milda låga
 Allt i systemers trygga kretsar rörs,
 Den Drott, kring vilken elva Furstar tåga,
 Själv kring en för oss okänd Konung förs. 
Och dennes spira högre makter styra
 Och så igenom Centrers million
 Jag nalkas slutligt i min höga yra
 Till alla världars Centrum, Skaparns tron. 

Förmätna öga, lyft till Gudazonen! 
Re’n tusen solar blända där din syn! 
Mot deras glans, som omger himlatronen,
 En skymning är den dag, som skingrat skyn. 
När Moses fick den Helige beskåda,
 Han Honom såg blott klädd i molnets skrud,
 Men ingen såg mer Moses utan våda
 Och täckelset beviste, han sett Gud. 

Jag har ej Mosis anda, Mosis sinne
 – (Mitt svaga hjärta ofta brottsligt var,
 Begären storma mången gång därinne), –
 Jag vågar dock att nalkas Dig, min Far! 
Själv bjöd du Hoppets stjärna för mig brinna,
 Själv lyste Du den väg, mitt öga lopp,
 Och dit mitt fjärrrglas icke kunde hinna
 Du förde mig på tankens vingar opp. 

Ifrån Din tron i världens morgontimma
 Jag hör O Gud! ett ‘Varde!’ och jag ser
 Millioner klot ur österns purpur glimma,
 Millioner liv tillbedja på vår sfär. 
Från Dig till alla liv och kraft sig sprida,
 Kring Dig systemer vid harmonisk sång,
 Än längre bort i långa kretsar skrida,
 Än närmre fly, som blixten i sitt språng. 

Jag skådar genom seklers vikna stunder,
 Jag far från zon till zon, från pol till pol. 
Än hylla dig i samma banors runder
 Den minsta jord, de största världars sol,
 Bild av dig själv, bild av odödligheten
 Står för din tron i första ungdomsglans
 Din Uranie, din bild; och evigheten
 Ser ej en blomma vissnad i dess krans. 

Var är Du? Var är jorden? Gode Fader! 
Är hon väl långt ifrån din boning? Säg! 
I vilken av systemers många grader
 Beskriver hon sin trygga cirkelväg? 
Jag vet det ej! En blick på jordens dårar
 Bortflyttar mig till Firmamentets gräns;
 En blick på snillet, på den Ädles tårar! 
Och vägen flyr och Din närvaro känns. 

Och var du är ditt öga mig dock hinner,
 Bland Änglars lovsång hörs min matta röst! 
Var morgonsol din godhet mig påminner,
 Var aftonsol din milda fadersröst! 
Förgäves stormen sina vingar skakar,
 Förgäves ljungar viggen kring vårt tjäll. 
Högt över oss din gode Ande vakar,
 Som Nordens stjärna över Nordens fjäll! 
