Nabucco

[‘Coro di schiavi ebrei’]

Va, pensiero, sull’ali dorate;
 va, ti posa sui clivi, sui colli
 ove olezzano tepide [libere] e molli
 l’aure dolci del suolo natal! 
Del Giordano le rive saluta,
 di Sionne le torri atterrate. 
Oh, mia patria sì bella e perduta! 
Oh, membranza sì cara e fatal! 
Arpa d’or dei fatidici vati,
 perché muta dal salice pendi? 
Le memorie nel petto raccendi,
 ci favella del tempo che fu! 
O simile di Solima ai fati
 traggi un suono di crudo lamento,
 o t’ispiri il Signore un concento
 che ne infonda al patire virtù! 
