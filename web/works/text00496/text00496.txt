Sandhedens Armée

Ord? Som Verden saa foragter? 
Ord i Digt? 
Endnu meer foragteligt! 
Ak, hvor usle disse Magter
 til at fegte
 for den Sandhed I fornegte! 

Lyn bør slaa og Tordner rulle
 foran den. 
Sendt tilhjælp fra Himmelen,
 legion af Engle skulde
 sine Fløje
 sprede viden om den Høje. 

Ak, hvi kommer, himmelbaaren,
 Den ei selv?
 synlig, med en Stjernes Hvælv
 til en Hjelm om Panden skaaren? 
Bedre, bedre
 fløi dens Flugt med Sværd til Fjedre. 

Ak, hvi har den sine Telte
 ikke spændt
 skinnende paa hver en Skrænt? 
Ak, hvi har den sine Helte
 ikke givet
 Herredømmet over Livet! 

Mørkets Vold er steil at storme. 
Overtro
 hviler fast paa Søilers Ro. 
Talløs som Ægyptens Orme
 Er den sorte
 Fordomshær ved Templets Porte. 

Fremad dog, I usle Rader! 
Hær af Ord! 
Eder Seiren dog paa Jord
 lovet er af Lysets Fader,
 naar I tjene
 Sandheden, hans Barn, alene. 

Fremad, Ord, I Sandheds Helte! 
En avant! 
Adamshjerterne engang
 blive eders Sejerstelte. 
Straaler spile
 vil dem ud til eders Hvile. 

Fremad, med Viziret lettet,
 Sandhedsord! 
Thi den største Magt paa Jord
 Eder er af Gud forgjettet:
 At I kunne
 Ikke dø, I Sandhedsmunde! 

Derfor modige, I Dverge! 
Sandheds Sag
 seirer kun i Nederlag. 
Stormer Løgnens Ørkenbjerge! 
Hen I veire
 dem og Fordoms Taageleire! 
