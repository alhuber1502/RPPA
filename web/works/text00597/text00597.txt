Sång till solen

Dig jag sjunger en sång
 du högtstrålande sol! 
Kring din konungastol,
 djupt i blånande natt,
 har du verldarna satt
 som vasaller. Du ser
 på de bedjande ner; –
 men i ljus är din gång. 

Se, naturen är död. 
Natten, vålnaders vän,
 på dess bleknade pragt
 har sitt bårtäcke lagt. 
Mången nattlampa ser
 uti sorghuset ner. 
Men du stiger igen
 utur östern i glöd. 
Som en ros ur sin knopp
 växer skapelsen opp. 
Den får lif, den får färg,
 men du nedblickar glad
 på de gnistrande blad,
 på de flammande berg. 
Lifvets rinnande flod,
 som var frusen och stod,
 nu framsorlar han mild
 med din vaggande bild,
 tills du nedblickar sval
 mot den vestliga sal,
 der för anande hopp,
 der för uttröttad dygd
 till de saligas bygd
 springa portarna opp. 

O du himmelens son
 hvadan kommer du från? 
Var du med, var du med
 då den Evige satt
 och i ljusnande natt
 sådde flammande säd? 
Eller stod du kanske
 vid hans osedda thron
 (öfver verlden står hon)
 att som engel tillbe;
 tills du stolt ej fördrog
 hvad från thronen befalls,
 och han vredgad dig tog
 öfver strålande hals,
 och dig hof med förakt
 som en boll i det blå,
 att förkunna ändå
 hans förnekade makt? 
Derför ilar du än
 så orolig, så snar;
 ingen tröstande vän
 bjuder vandraren qvar. 
Derför ännu ibland
 drar du skyarnas dok
 öfver kindernas brand. 
Ty du sörjer den dag
 då dig hämnaren vrok
 ur sitt heliga lag,
 och du föll från hans knän
 uti öcknarna hän. 

Säg mig, blir du ej trött
 på din ensliga gång? 
Blir ej vägen dig lång
 som så ofta du nött? 
I mångtusende år
 har du kommit igen;
 och dock gråna ej än
 dina gullgula hår? 
Som en hjelte går du
 på din glänsande stig,
 dina härar ännu
 hvälfva trygge kring dig. 
Men det kommer en stund,
 då din gyllene rund
 springer sönder: dess knall
 manar verlden till fall. 
Och som ramlande hus
 störta skapelsens hörn
 efter dig uti grus;
 och den flygande tid,
 lik en vingskjuten örn,
 faller död derbredvid. 

Far en engel då fram
 der du fordomdags sam
 som en gyllene svan
 genom blå ocean,
 se, då blickar han stum
 kring de ödsliga rum;
 men dig finner han ej,
 ty din pröfning har slut,
 och försonad alltnog
 dig den Evige tog
 som ett barn på sin arm,
 och nu hvilar du ut
 invid faderlig barm. –

Väl, så rulla ditt klot
 uti ljus och gå gladt
 din förklaring emot. 
Efter långvarig natt
 skall jag se dig en gång
 i ett skönare blå;
 jag skall helsa dig då
 med en skönare sång. 
