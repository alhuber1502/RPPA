Il Romanticismo

[31-72, 121-138, 151-162, 211-216]

Donca, madamm, che la se rasserenna,
 che la comoda in rid quell bell bocchoeu,
 ché i Romantegh infin no hin l’ienna,
 hin minga el lôff che va a mangià i fioeu,
 ma hin fior de Paladin tutt cortesia,
 e massim coj donn bej come usciuria. 

E l’è appunt dal linguagg che i Paladin
 parlaven in del temp de Carlo Magn
 che i Todisch han creduu, madamm Bibin,
 de tirà a voltra on nomm squasi compagn
 per battezà sti Paladin novej,
 protettor del bon sens e di donn bej. 

Ora mò, quant al nomm, che no la vaga
 a cercà pù de quell che gh’hoo ditt mì,
 o brutt o bell el nomm coss’el suffraga? 
Ai Todisch gh’è piasuu de digh inscì,
 e inscì anch nun ghe diremm a marsc dispett
 de sti ruga in la cacca col legnett. 

Tornand mò adess a nun, l’ha da savè
 che el gran busilles de la poesia
 el consist in de l’arte de piasè,
 e st’arte la sta tutta in la magia
 de moeuv, de messedà, come se voeur,
 tutt i passion che gh’emm sconduu in del coeur. 

E siccome i passion coll’andà innanz
 varien, baratten fina a l’infinitt,
 segond i temp, i loeugh, i circostanz
 tal e qual i sò mod di cappellitt,
 così i poetta gh’han de tend adree
 come coj cappellitt la fa anca lee. 

E siccome anca lee ai sò tosanett
 per moeuvegh la passion de studià
 no la ghe esibiss minga on coreghett,
 né i scuffion cont i al de cent ann fa,
 né i peland a fioramm con sù i paes
 che se ved suj crespin, suj cari chines;

inscì anch con nun, se voeuren sti poetta
 ciappottann i passion, moeuven el coeur,
 han de toccann i tast che ne diletta,
 ciappann, come se dis, dove ne doeur,
 senza andà suj baltresch a tirà a man
 i còregh e i scuffion gregh e roman. 

Sicché i Romantegh fina chì la ved
 che n’hin minga sti eretegh, sti settari,
 sti gent pericolos che ghe fan cred
 i Torquemada del partii contrari,
 che tran in aria el cuu e s’innoreggissen
 a bon cunt su tutt quell che no capissen. 

Né l’ha nanca de cred ai strambarij
 che ghe dan a d’intend per spaventalla,
 che i Romantegh no parlen che de strij,
 de pagur, de carr matt, de mort che balla,
 ohjbò: coss che ghe creden press’a pocch
 come la cred lee al pappa di tarocch. 

I Romantegh fan anzi profession
 de avegh, con soa licenza, in quell servizzi
 tutt quell che tacca lid con la reson,
 che somena e che cova i pregiudizzi,
 vegnend giò da Saturno a quell folett
 che ha stremii l’ann passaa tucc i sabett. 

Beata lee, madamm, che l’è levada
 a boccon coj prezzett di classicista,
 che in quij trè or che la stà là incantada
 no la perd mai i dò unitaa de vista
 e la sa fin che pont lassass andà
 coll’illusion, denanz de tornà a cà. 

Chè quij goff de Todisch, quij ciaj d’Ingles
 se lassen mennà attorna di poetta,
 e stan via con lor di dì, di mes,
 senza accorges che passen la stacchetta,
 e riden, piangen come tant poppò
 anch che Orazzi e Aristotel voeubbien nò. 

Ma via là – che la vaga, che l’è vora,
 a sentì la Virginia – On olter dì
 ghe vuj legg el Macbeth, se la me onora,
 franch e sicur che infin la m’ha da dì:
 Grazie, Bosin, capissi, noccoralter
 i smargiassad no me capponen d’alter. 
