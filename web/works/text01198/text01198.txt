La guerra dell'anno MDCCXCIII

Bruna, bruna è la notte, or la nativa
Mia collinetta tutta copre; solo
Il piccioletto rio fugge piangendo
Entro verdifronzuta ascosa valle.
Canto simile al mormorio del rivo
Io scioglierò; da quelle fronde un lieve
Raggio di luna giù fra' bianchi veli
Del crin mi viene, sulla cetra scende:
È mesto il raggio, come or mesta sento
Tutta l'anima mia. La patria sorte
Copre nube funesta. Ahi! mute stanno
Abbandonate le paterne mura
Prive de' figli; e meco è sempre sempre
Malinconia, sacra pel cuor dei vati,
Che d'immagini nate entro 'l profondo
Seno è madre sublime. Ignota sono
Vergin sull' Alpi ancor; mi sorge appena
L'età del canto. Un dì sarò dell 'Alpi
Il nobil vate, e nobil carme udranno
Sulla cetera i prodi: or canto solo
Onde destar pietà, vergine ignota
Abitatrice dei selvaggi monti.
