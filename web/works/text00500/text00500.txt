Ja, vi elsker dette landet

Ja, vi elsker dette landet,
 som det stiger frem,
 furet, værbitt over vannet,
 med de tusen hjem, –
 elsker, elsker det og tenker
 på vår far og mor
 og den saganatt som senker
 drømmer på vår jord. 

Dette landet Harald berget
 med sin kjemperad,
 dette landet Håkon verget,
 medens Øyvind kvad;
 Olav på det land har malet
 korset med sitt blod,
 fra dets høye Sverre talet
 Roma midt imod. 

Bønder sine økser brynte
 hvor en hær dro frem;
 Tordenskjold langs kysten lynte,
 så den lystes hjem. 
Kvinner selv sto opp og strede
 som de vare menn;
 andre kunne bare grede,
 men det kom igjen! 

Visstnok var vi ikke mange;
 men vi strakk dog til,
 da vi prøvdes noen gange,
 og det sto på spill;
 ti vi heller landet brente
 end det kom til fall;
 husker bare hva som hendte
 ned på Fredrikshald! 

Hårde tider har vi døyet,
 ble til sist forstøtt;
 men i verste nød blåøyet
 frihet ble oss født. 
Det ga faderkraft å bære
 hungersnød og krig,
 det ga døden selv sin ære –
 og det ga forlig. 

Fienden sitt våpen kastet,
 opp visiret fór,
 vi med undren mot ham hastet;
 ti han var vår bror. 
Drevne frem på stand av skammen
 gikk vi søderpå;
 nå vi står tre brødre sammen,
 og skal sådan stå! 

Norske menn i hus og hytte,
 takk din store Gud! 
Landet ville han beskytte,
 skjønt det mørkt så ut. 
Alt hva fedrene har kjempet,
 mødrene har grett,
 har den Herre stille lempet,
 så vi vant vår rett. 

Ja, vi elsker dette landet,
 som det stiger frem,
 furet, værbitt over vannet,
 med de tusen hjem. 
Og som fedres kamp har hevet
 det av nød til seir,
 også vi, når det blir krevet,
 for dets fred slå leir. 
